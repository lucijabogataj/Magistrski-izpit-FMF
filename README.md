# Magistrski-izpit-FMF

Učenje za magistrski izpit na programu Pedagoška matematika na FMF vzame precej časa, ker je treba ponoviti kar veliko predmetov. Izpit je usten, traja približno eno uro, skozi katero dobiš tri vprašanja, po eno iz sklopov analize, algebre in geometrije. Za analizo je treba ponoviti večino snovi predmetov Analiza 1, 2a, 2b, 3. Za algebro predmete Algebra 1, 2, Elementarna teorija števil. Za geometrijo pa Elementarno geometrijo in Afino in projektivno geometrijo. Seznam možnih vprašanj je objavljen (tudi na tem repozitoriju).

Ob ponavljanju snovi sem si jaz izdelala listke z zapiski, ki sem jih uporabljala potem v zadnjih tednih in dneh za ponovitev glavnih stvari. Prej sem ponavljala snov, prebrala tudi dokaze, izpeljave ... v zaključku priprave pa to ni več možno, ker je snovi preveč. Niso mišljeni kot gradivo za predelovanje snovi, ampak le kot povzetek za osvežitev glavnih stvari. 

Zapiske delim. Iz hvaležnosti do mojih predhodnikov in sošolcev, s katerimi smo si pomagali prebiti se skozi študentska leta in izpite. Naj bodo v pomoč naslednjim generacijam. Malo pa tudi zato, ker sem Gorenjka in se mi zdi škoda kar stran vreči nekaj, v kar sem vložila veliko truda :D 

Verjetno pdf datotek tukaj ne bo odprlo, ker so velike, lahko jih pa prenesete na svoj računalnik. 

Zapiski niso popolni, gotovo imajo napake, niso izčrpni, kakšna stvar je verjetno nerazumljiva, če prej ne prebereš originalnih zapiskov s predavanj, kakšna stvar je napisana malo po domače, ne čisto matematično. Zato naj se jih uporablja po pameti. 

Nekaj področij manjka, za metrične prostore, za afino in projektivno geometrijo ter za prvi del analize 2b (krivulje, ploskve, vektorska analiza) nisem izdelala zapiskov. 

Še moja izkušnja: Pri analizi sem dobila vprašanje Princip argumenta, pri algebri Eulerjevo funkcijo in Eulerjev izrek, pri geometriji pa Inverzijo. Dobro se je obnesel nasvet, da je treba pri vsakem vprašanju poznati vsaj osnovne definicije in rezultate. Če to gre, potem nadaljujejo tudi s podrobnejšimi vprašanji, kako bi to dokazali, kateri izrek je potreben za to ... Če to ne gre povsem, te usmerjajo po okoliški snovi, da nekako skupaj sestaviš pravi odgovor. Ustno izročilo: ko izveste komisijo, si je dobro pogledati tudi priljubljena vprašanja in področja posameznih profesorjev. 

Želim vam veliko matematičnega veselja ob tem, ko se vam razjasni nekaj, za kar ste si v prvem/drugem letniku razbijali glavo. Želim vam čim manj stresa v pripravi in dobre ljudi, ki vam bodo stali ob strani! Pa korajžno, ko ste prišli do sem, boste tudi ta izpit zmogli :) 
